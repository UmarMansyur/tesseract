ḌHÂḌHÂBU PENYELIA

Kabiddhân kaulâ mojhi sokkor ḍâ' Allah Sè Maha aghung, amarghâ buku Pangajhârân Bhâsa Ḍaèrah Madhurâ sè abhul-ombhul SEKKAR ANOM ampon lastarè èpaterbi'.
Buku pangajhârân ka'ḍinto èsoson ka'angghuy ma-loma ḍâ' sadhâjâ morèd sè alâng-saghulung sareng bhâsa Madhurâ rè-sa'arèna. Bhâb ka'ḍinto sanget râjâ ghunana ka'angguy mertè bhuḍhâjâ Madhurâ, sabâb bhâsa ka'ḍinto mènangka bâi' ḍâlemma bhuḍâjâ. Manabi sadhâjâ ngangodâḍhân ta' angghâḍhuwi ghuli enneng akadhi sè kasebbhut, madhâ'â rogina orèng Madhurâ.
Buku ka'ḍinto lastarè lèbât lalampa'an sè cokop abit, jhughâ bhinareng ka'addhrenganna para Pangangghit sè ta' cokbâ asabbhil kantos lastarè, akor sareng ngen-angen sè èkamaksod. Pan-saponapan papangghiyân ampon è bâḍâ'âghi ka'angguy ngaollè ngen-angenna kaulâ Panjhennengngan sadhâjâ.
Ḍhâsar panyosonan buku pangajhârân panèka:

1. KTSP Kurikulum taon 2013.
2. Pergub nomer 19 taon 2014 terbi' tangghâl 03 April 2014.

Nyoson buku pangajhârân ka'ḍinto sakalangkong bânnya' alangan sareng sangghâ roghina, è antarana amanca bârnana logat/dialek sareng èjhâ'ân Madhurâ sè ampon èpaterbi' sareng Balai Bahasa Jhâbâ Tèmor taon 2011. Nangèng, ḍâri addrengnga para pangangghit, alhamdulillah sadhâjâna bisa kalampan kalabân saè.
Bhântowan pamangghi para ghuru nyopprè samporrana èssèna buku ka'ḍinto è bingkèng arè sanget èkabhuto.
Saka'ḍinto pamator, mator sakalangkong.