Assalamu'alaikum Wr. Wb.
Bhâsa Madhurâ tamaso' bhâsa dâèra sè èghuna'aghi mènangka parabhut lâng-saghulung è ḍâlem masyarakat sarta èpertè kalabân saè sareng ra'yattèpon, bhâḍhi èyarghâi tor èpèyara amarghâ bhâsa ḍa èra ghâpanèka aropa'aghi sala sèttong kabhuḍhâjân Madhurâ. Seminar bhâsa daèra è Jukjâ, nantowaghi jhâ' bhâsa daèra sè kabilâng râjâ manabi ghungghungnga orèng sè aghuna'aghi bânnya' sarta aghâḍhuwân tradisi sastra. Insya Allah bhâsa Madhurâ nyokopè ḍâ' ḍuwâ' katantowan bhuru. Sè sapanèka sabâb sè aghuna'aghi bhâsa Madhurâ langkong ḍâri sapolo juta orèng, sadhâjâ sè bâḍâ è Polo Madhurâ sareng na' Poto Madhurâ sè bâḍâ è pasèsèr tèmor sareng ḍâjâ è Jhâbâ Tèmor. Jhughân sastra Madhurâ ampon kaonang saè sastra lèsan otabâ sastra tolèssèpon. Kaangghuy maḍâpa' ḍâ' ka maksod pamèyara'an, pamertè, sareng kaangghuy kamajhuwânnèpon, ghi' sanget marlowaghi bâḍâna pandhuman èjhâ'ân sè baku, paramasastra, panalèktèghân bhâsa sareng sastra, panonton bhâsa sareng èhtèyar laènnèpon.
Buku Pangajhârân Sekkar Anom ka'ḍinto saè manabi èghuna'aghi neng Sekola'an-sakola'an ka'ḍinto, ampon paḍâ kaonang è ḍâlem bhâb bhâsa è Polo Madhurâ. Malar moghâ buku Sekkar Anom ka'ḍinto bisa èghuna'aghiyâ è Polo Madhurâ sareng lo-polo laènnèpon sè bâḍâ è sakobhengnga Polo Madhurâ sareng sadhâjâ orèng Madhurâ sè bâḍâ è pasèsèr tèmor sareng ḍâjâ è Jhâbâ Tèmor. Jhughân malar moghâ Ghustè Allah Sè Maha Bellâs tor Asè aparènga kariḍâ'ân sareng kabherkadhân, ḍâ' buku ka'ḍinto sarta èparèngana jhurbhu tor dhuluk kantos andhâḍdhiyaghi parabhut pangajhârân bhâsa Madhurâ sè abhungga'aghi.
Wassalamu'alaikum Wr.Wb